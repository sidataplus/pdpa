---
title: มาตรการรักษาความมั่นคงปลอดภัยของผู้ควบคุมข้อมูลส่วนบุคคล พ.ศ. ๒๕๖๕
aliases: ['มาตรการรักษาความมั่นคงปลอดภัยของผู้ควบคุมข้อมูลส่วนบุคคล']
---


&emsp; โดยที่เป็นการสมควรกําหนดให้ผู้ควบคุมข้อมูลส่วนบุคคลมีหน้าที่จัดให้มีมาตรการรักษา
ความมั่นคงปลอดภัยที่เหมาะสม เพื่อป้องกันการสูญหาย เข้าถึง ใช้ เปลี่ยนแปลง
แก้ไข หรือเปิดเผย ข้อมูลส่วนบุคคลโดยปราศจากอํานาจหรือโดยมิชอบ
โดยให้เป็นไปตามมาตรฐานขั้นต่ําที่คณะกรรมการ คุ้มครองข้อมูลส่วนบุคคลประกาศกําหนด
เพื่อให้การคุ้มครองข้อมูลส่วนบุคคลในระยะแรกที่กฎหมาย มีผลใช้บังคับมีความเหมาะสม
อาศัยอํานาจตามความใน[[มาตรา ๑๖]] (๔) และ[[มาตรา ๓๗]] (๑)
แห่งพระราชบัญญัติคุ้มครอง ข้อมูลส่วนบุคคล พ.ศ. ๒๕๖๒
คณะกรรมการคุ้มครองข้อมูลส่วนบุคคล จึงออกประกาศไว้ ดังต่อไปนี้

&emsp;ข้อ ๑ ประกาศนี้เรียกว่า “ประกาศคณะกรรมการคุ้มครองข้อมูลส่วนบุคคล เรื่อง
มาตรการรักษาความมั่นคงปลอดภัยของผู้ควบคุมข้อมูลส่วนบุคคล พ.ศ. ๒๕๖๕”

&emsp;ข้อ ๒ ประกาศนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป

&emsp;ข้อ ๓ ในประกาศนี้
“ความมั่นคงปลอดภัย” หมายความว่า การธํารงไว้ซึ่งความลับ (confidentiality)
ความถูกต้องครบถ้วน (integrity) และสภาพพร้อมใช้งาน (availability)
ของข้อมูลส่วนบุคคล ทั้งนี้ เพื่อป้องกันการสูญหาย เข้าถึง ใช้ เปลี่ยนแปลง แก้ไข
หรือเปิดเผยข้อมูลส่วนบุคคลโดยปราศจาก อํานาจหรือโดยมิชอบ

&emsp;ข้อ ๔ ผู้ควบคุมข้อมูลส่วนบุคคลมีหน้าที่จัดให้มีมาตรการรักษาความมั่นคงปลอดภัย
ที่เหมาะสม เพื่อป้องกันการสูญหาย เข้าถึง ใช้ เปลี่ยนแปลง แก้ไข
หรือเปิดเผยข้อมูลส่วนบุคคล โดยปราศจากอํานาจหรือโดยมิชอบ

&emsp;โดยมาตรการรักษาความมั่นคงปลอดภัยดังกล่าวอย่างน้อยต้องมี การดําเนินการดังต่อไปนี้

&emsp;(๑) มาตรการรักษาความมั่นคงปลอดภัยดังกล่าว จะต้องครอบคลุมการเก็บรวบรวม
ใช้ และเปิดเผยข้อมูลส่วนบุคคล ตามกฎหมายว่าด้วยการคุ้มครองข้อมูลส่วนบุคคล
ไม่ว่าข้อมูลส่วนบุคคล ดังกล่าวจะอยู่ในรูปแบบเอกสารหรือในรูปแบบอิเล็กทรอนิกส์
หรือรูปแบบอื่นใดก็ตาม

&emsp;(๒) มาตรการรักษาความมั่นคงปลอดภัยดังกล่าว
จะต้องประกอบด้วยมาตรการเชิงองค์กร (organizational measures)
และมาตรการเชิงเทคนิค (technical measures) ที่เหมาะสม ซึ่งอาจ
รวมถึงมาตรการทางกายภาพ (physical measures) ที่จําเป็นด้วย
โดยคํานึงถึงระดับความเสี่ยง ตามลักษณะและวัตถุประสงค์ของการเก็บรวบรวม ใช้
และเปิดเผยข้อมูลส่วนบุคคล ตลอดจนโอกาสเกิด และผลกระทบจากเหตุการละเมิดข้อมูลส่วนบุคคล

&emsp;(๓) มาตรการรักษาความมั่นคงปลอดภัยดังกล่าว
จะต้องคํานึงถึงการดําเนินการเกี่ยวกับการรักษา ความมั่นคงปลอดภัย
ตั้งแต่การระบุความเสี่ยงที่สําคัญที่อาจจะเกิดขึ้นกับทรัพย์สินสารสนเทศ
(Information assets) ที่สําคัญ การป้องกันความเสี่ยงที่สําคัญที่อาจจะเกิดขึ้น
การตรวจสอบและเฝ้า ระวังภัยคุกคามและเหตุการละเมิดข้อมูลส่วนบุคคล
การเผชิญเหตุเมื่อมีการตรวจพบภัยคุกคามและ เหตุการละเมิดข้อมูลส่วนบุคคล
และการรักษาและฟื้นฟูความเสียหายที่เกิดจากภัยคุกคามหรือเหตุการ
ละเมิดข้อมูลส่วนบุคคลด้วย ทั้งนี้ เท่าที่จําเป็นเหมาะสม
และเป็นไปได้ตามระดับความเสี่ยง

&emsp;(๔) มาตรการรักษาความมั่นคงปลอดภัยดังกล่าว
จะต้องคํานึงถึงความสามารถในการธํารงไว้ ซึ่งความลับ (confidentiality)
ความถูกต้องครบถ้วน (integrity) และสภาพพร้อมใช้งาน (availability)
ของข้อมูลส่วนบุคคลไว้ได้อย่างเหมาะสมตามระดับความเสี่ยง
โดยคํานึงถึงปัจจัยทางเทคโนโลยี บริบท สภาพแวดล้อม
มาตรฐานที่เป็นที่ยอมรับสําหรับหน่วยงานหรือกิจการในประเภทหรือลักษณะเดียวกัน
หรือใกล้เคียงกัน ลักษณะและวัตถุประสงค์ของการเก็บรวบรวม ใช้
และเปิดเผยข้อมูลส่วนบุคคล ทรัพยากรที่ต้องใช้
และความเป็นไปได้ในการดําเนินการประกอบกัน

&emsp;(๕) สําหรับการเก็บรวบรวม ใช้ และเปิดเผยข้อมูลส่วนบุคคลในรูปแบบอิเล็กทรอนิกส์
มาตรการรักษาความมั่นคงปลอดภัยดังกล่าว จะต้องครอบคลุมส่วนประกอบต่าง ๆ
ของระบบ สารสนเทศที่เกี่ยวข้องกับการเก็บรวบรวม ใช้ และเปิดเผยข้อมูลส่วนบุคคล
เช่น ระบบและอุปกรณ์ จัดเก็บข้อมูลส่วนบุคคล เครื่องคอมพิวเตอร์แม่ข่าย (Servers)
เครื่องคอมพิวเตอร์ลูกข่าย (clients) และอุปกรณ์ต่าง ๆ ที่ใช้ ระบบเครือข่าย
ซอฟต์แวร์และแอปพลิเคชัน อย่างเหมาะสมตามระดับ ความเสี่ยง
โดยคํานึงถึงหลักการป้องกันเชิงลึก (defense in depth) ที่ควรประกอบด้วยมาตรการ
ป้องกันหลายชั้น (multiple layers of security Controls) เพื่อลดความเสี่ยงในกรณีที่มาตรการ
บางมาตรการมีข้อจํากัดในการป้องกันความมั่นคงปลอดภัยในบางสถานการณ์

&emsp;(๖) มาตรการรักษาความมั่นคงปลอดภัยดังกล่าว ในส่วนที่เกี่ยวกับการเข้าถึง ใช้
เปลี่ยนแปลง แก้ไข ลบ หรือเปิดเผยข้อมูลส่วนบุคคล
อย่างน้อยต้องประกอบด้วยการดําเนินการ ดังต่อไปนี้อย่างเหมาะสมตามระดับความเสี่ยง
โดยคํานึงถึงความจําเป็นในการเข้าถึงและใช้งาน ตามลักษณะและวัตถุประสงค์ของการเก็บรวบรวม
ใช้ และเปิดเผยข้อมูลส่วนบุคคล การรักษา ความมั่นคงปลอดภัยตามระดับความเสี่ยง ทรัพยากรที่ต้องใช้
และความเป็นไปได้ในการดําเนินการ ประกอบกัน
&emsp;(ก) การควบคุมการเข้าถึงข้อมูลส่วนบุคคลและส่วนประกอบของระบบสารสนเทศที่สําคัญ
(access Control) ที่มีการพิสูจน์และยืนยันตัวตน (identity proofing and authentication) และ
การอนุญาตหรือการกําหนดสิทธิในการเข้าถึงและใช้งาน (authorization) ที่เหมาะสม
โดยคํานึงถึง หลักการให้สิทธิเท่าที่จําเป็น (need-to-know basis)
ตามหลักการให้สิทธิที่น้อยที่สุดเท่าที่จําเป็น (principle of least privilege)

&emsp;(ข) การบริหารจัดการการเข้าถึงของผู้ใช้งาน (user access management) ที่เหมาะสม
ซึ่งอาจรวมถึงการลงทะเบียนและการถอนสิทธิผู้ใช้งาน (user registration and de-registration)
การจัดการสิทธิการเข้าถึงของผู้ใช้งาน (user access provisioning)
การบริหารจัดการสิทธิการเข้าถึงตามสิทธิ (management of privileged access rights)
การบริหารจัดการข้อมูลความลับสําหรับการพิสูจน์ตัวตนของผู้ใช้งาน (management of secret authentication information of users)
การทบทวนสิทธิการเข้าถึงของผู้ใช้งาน (review of user access rights)
และการถอดถอนหรือ ปรับปรุงสิทธิการเข้าถึง (removal or adjustment of access rights)

&emsp;(ค) การกําหนดหน้าที่ความรับผิดชอบของผู้ใช้งาน (user responsibilities)
เพื่อป้องกันการเข้าถึง ใช้ เปลี่ยนแปลง แก้ไข ลบ
หรือเปิดเผยข้อมูลส่วนบุคคลโดยปราศจากอํานาจหรือโดยมิชอบ
ซึ่งรวมถึงกรณีที่เป็นการกระทํานอกเหนือบทบาทหน้าที่ที่ได้รับมอบหมาย
ตลอดจนการลักลอบ ทําสําเนาข้อมูลส่วนบุคคลโดยปราศจากอํานาจหรือโดยมิชอบ
และการลักขโมยอุปกรณ์จัดเก็บ หรือประมวลผลข้อมูลส่วนบุคคล

&emsp;(ง) การจัดให้มีวิธีการเพื่อให้สามารถตรวจสอบย้อนหลังเกี่ยวกับการเข้าถึง
เปลี่ยนแปลง แก้ไข หรือลบข้อมูลส่วนบุคคล (audit trails)
ที่เหมาะสมกับวิธีการและสื่อที่ใช้ในการเก็บรวบรวม ใช้ หรือเปิดเผยข้อมูลส่วนบุคคล

&emsp;(๗) มาตรการรักษาความมั่นคงปลอดภัยดังกล่าว
จะต้องรวมถึงการสร้างเสริมความตระหนักรู้
ด้านความสําคัญของการคุ้มครองข้อมูลส่วนบุคคลและการรักษาความมั่นคงปลอดภัย
(privacy and Security awareness) และการแจ้งนโยบาย แนวปฏิบัติ
และมาตรการด้านการคุ้มครองข้อมูล
ส่วนบุคคลและการรักษาความมั่นคงปลอดภัยของผู้ควบคุมข้อมูลส่วนบุคคล
อย่างเหมาะสม ให้บุคลากร พนักงาน ลูกจ้าง หรือบุคคลอื่นที่เป็นผู้ใช้งาน (user)
หรือเกี่ยวข้องกับการเข้าถึง เก็บรวบรวม ใช้ เปลี่ยนแปลง แก้ไข ลบ
หรือเปิดเผยข้อมูลส่วนบุคคล ทราบและถือปฏิบัติ รวมทั้งกรณีที่มี
การปรับปรุงแก้ไขนโยบาย แนวปฏิบัติ และมาตรการดังกล่าวด้วย
โดยคํานึงถึงลักษณะและวัตถุประสงค์ ของการเก็บรวบรวม ใช้
และเปิดเผยข้อมูลส่วนบุคคล ระดับความเสี่ยง ทรัพยากรที่ต้องใช้ และ
ความเป็นไปได้ในการดําเนินการประกอบกัน

ข้อ ๕ ผู้ควบคุมข้อมูลส่วนบุคคลต้องทบทวนมาตรการรักษาความมั่นคงปลอดภัยตามข้อ ๔
เมื่อมีความจําเป็นหรือเมื่อเทคโนโลยีเปลี่ยนแปลงไปเพื่อให้มีประสิทธิภาพในการรักษาความมั่นคง ปลอดภัยที่เหมาะสม
โดยคํานึงถึงระดับความเสี่ยงตามปัจจัยทางเทคโนโลยี บริบท สภาพแวดล้อม
มาตรฐานที่เป็นที่ยอมรับสําหรับหน่วยงานหรือกิจการในประเภทหรือลักษณะเดียวกัน
หรือใกล้เคียงกัน ลักษณะและวัตถุประสงค์ของการเก็บรวบรวม ใช้
และเปิดเผยข้อมูลส่วนบุคคล ทรัพยากรที่ต้องใช้ และความเป็นไปได้ในการดําเนินการประกอบกัน
เมื่อมีเหตุการละเมิดข้อมูลส่วนบุคคล ให้ถือว่าผู้ควบคุมข้อมูลส่วนบุคคลมีความจําเป็น
ต้องทบทวนมาตรการรักษาความมั่นคงปลอดภัยตามวรรคหนึ่ง
เว้นแต่การละเมิดดังกล่าวไม่มีความเสี่ยง ที่จะมีผลกระทบต่อสิทธิและเสรีภาพของบุคคล

ข้อ ๖ ในการจัดให้มีข้อตกลงระหว่างผู้ควบคุมข้อมูลส่วนบุคคลและผู้ประมวลผลข้อมูลส่วนบุคคล
ให้ผู้ควบคุมข้อมูลส่วนบุคคลพิจารณากําหนดให้ผู้ประมวลผลข้อมูลส่วนบุคคลจัดให้มี
มาตรการรักษาความมั่นคงปลอดภัยที่เหมาะสม เพื่อป้องกันการสูญหาย เข้าถึง ใช้
เปลี่ยนแปลง แก้ไข หรือเปิดเผยข้อมูลส่วนบุคคลโดยปราศจากอํานาจหรือโดยมิชอบ
รวมทั้งแจ้งให้ผู้ควบคุมข้อมูล ส่วนบุคคลทราบถึงเหตุการละเมิดข้อมูลส่วนบุคคลที่เกิดขึ้น
โดยมาตรการรักษาความมั่นคงปลอดภัย ดังกล่าว
จะต้องเป็นไปตามมาตรฐานขั้นต่ําตามข้อ ๔
โดยคํานึงถึงระดับความเสี่ยงตามลักษณะและ วัตถุประสงค์ของการเก็บรวบรวม ใช้
และเปิดเผยข้อมูลส่วนบุคคล ตลอดจนโอกาสเกิดและผลกระทบ
จากเหตุการละเมิดข้อมูลส่วนบุคคล

ข้อ ๗ ในกรณีที่ผู้ควบคุมข้อมูลส่วนบุคคลมีหน้าที่ตามกฎหมายอื่นในการจัดให้มีมาตรการ
รักษาความมั่นคงปลอดภัยที่เหมาะสม เพื่อป้องกันการสูญหาย เข้าถึง ใช้
เปลี่ยนแปลง แก้ไข หรือ เปิดเผยข้อมูลส่วนบุคคลโดยปราศจากอํานาจหรือโดยมิชอบ
ให้ผู้ควบคุมข้อมูลส่วนบุคคลดําเนินการ ตามกฎหมายนั้น
แต่มาตรการรักษาความมั่นคงปลอดภัยดังกล่าวของผู้ควบคุมข้อมูลส่วนบุคคล
จะต้องเป็นไปตามมาตรฐานขั้นต่ําที่กําหนดในประกาศนี้ด้วย

ข้อ ๘ ให้ประธานกรรมการคุ้มครองข้อมูลส่วนบุคคลเป็นผู้รักษาการตามประกาศนี้

ประกาศ ณ วันที่ ๑๐ มิถุนายน พ.ศ. ๒๕๖๕
      เธียรชัย ณ นคร
ประธานกรรมการคุ้มครองข้อมูลส่วนบุคคล